---
layout: post
---

![](https://edizioni.cierrenet.it/wp-content/uploads/2018/06/Sulla-pelle-viva-cover-2020-624x1024.jpg)

È un libro doloroso [*Sulla pelle viva*](https://edizioni.cierrenet.it/volumi/sulla-pelle-viva/) di Tina Merlin. E indignato, come giusto che debba essere. Tutti dovrebbero essere indignati, conoscendo la storia del disastro del Vajont.

Eppure, sono passati quasi 60 anni (tra tre settimane ricorre il sessantesimo anniversario della strage) e se ne parla troppo poco.

Non solo perché è corretto, per un popolo civile, ricordare i propri morti, ma soprattutto perché caduti a causa di comportamenti criminosi, incuranti e sprezzanti come quelli che hanno causato il disastro.

*Sulla pelle viva* è una storia in più parti con molti protagonisti. Ci sono sul proscenio Erto e Casso, i due paesi divisi dal folkloristico campanilismo e uniti amministrativamente in un solo comune. Una comunità montanara di culture divergenti (una friulana/ladina, l'altra bellunese) che vedono le loro terre espropriate per pubblica utilità, in nome del progresso energetico.

E poi c'è la storia della SADE, azienda di interessi (meno che mai pubblici), fondata dal famigerato Giovanni Volpi (già ministro fascista dell'economia), prepotente, soverchiante, incurante degli interessi locali che prova a tacere per letteralmente poche lire.

C'è la storia di uomini bene intenzionati come l'ingegner Semenza e il prof. Dal Piaz, che però sono divisi tra l'amore per la scienza (troppo poco per gli uomini) e il servilismo verso chi paga (la SADE).

E poi c'è la cronaca di un disastro annunciato, prima dalle parole di esperti (ignorate) e poi dalle evidenze lampanti. Tutto ampiamente riportato e documentato dalla Merlin negli anni, ma ignorata perché doppiamente colpevole: di essere donna e di scrivere per un giornale orientato come l'Unità.

E quindi alla fine questo libro, che è importante non solo come memoria ma anche come monito, è la dolorosa storia dell'italianità peggiore: quella servile oltre il proprio istinto di autoconservazione, dove il potere politico è connivente di quello economico prima ancora di difendere il vero interesse pubblico (il benessere e la sicurezza dei cittadini). Dove la verità, anche di fronte alla tragedia avvenuta, è quella di spolvera sotto il tappeto la verità, con la complicità della stampa non libera.

È una brutta storia quella del Vajont, di una tragedia che si poteva evitare. Ma anche, ahimè, di come questo Paese è facilmente manipolabile. Prima, durante e dopo le tragedie.

Ne abbiamo viste tante negli ultimi sessant'anni che ancora non hanno trovato una vera risposta. Qui è tutto nero su bianco.

Quindi fatevi un favore: leggete questo resoconto. Ricordatevi come svendiamo facilmente la nostra integrità e le nostre vite a gente a cui non importa nulla se non il proprio interesse.